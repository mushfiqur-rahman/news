<p>কেন্দ্রীয় ছাত্রলীগ নেতা দিয়াজ ইরফান চৌধুরী হত্যার বিচার ও আসামিদের গ্রেপ্তারের দাবিতে আজ সোমবার থেকে আমরণ অনশন শুরু করেছেন তাঁর মা জাহেদা আমিন চৌধুরী।</p>
<p>প্রত্যক্ষদর্শীরা বলেন, চট্টগ্রাম বিশ্ববিদ্যালয়ের বঙ্গবন্ধু চত্বরে আজ সকাল ১০টা থেকে অনশন শুরু করেন দিয়াজের মা। এ সময় কর্তৃপক্ষের লোকজন তাঁকে সরে যেতে বলেন। তিনি না গেলে বিশ্ববিদ্যালয়ের একটি অ্যাম্বুলেন্স ঘটনাস্থলে গিয়ে তাঁকে নিয়ে যায়। এ সময় সেখানে উপস্থিত ছিলেন বিশ্ববিদ্যালয়ের ভারপ্রাপ্ত রেজিস্ট্রার মো. কামরুল হুদা। তাঁকে বিশ্ববিদ্যালয়ের মেডিকেল সেন্টারে নিয়ে যাওয়া হয়। তিনি সেখান থেকে এসে বিশ্ববিদ্যালয়ের শহীদ মিনারের সামনে অবস্থান নেন।</p>
<p>&nbsp;</p>
<p>অনশনরত জাহেদা আমিন চৌধুরী বিকেলে সাংবাদিকদের বলেন, &lsquo;এত দিন হয়ে গেছে, এখন পর্যন্ত হত্যা মামলার একজন আসামিও গ্রেপ্তার হয়নি। যতক্ষণ পর্যন্ত না সব আসামিকে ধরা হবে, ততক্ষণ আমি এখানে অনশন করব।&rsquo; তিনি বিশ্ববিদ্যালয়ের উপাচার্যের বিরুদ্ধে ছেলের হত্যাকারীদের মদদ দেওয়ার অভিযোগ আনেন। তাঁর অভিযোগ, &lsquo;উপাচার্য খুনিদের রক্ষা করছেন। এই উপাচার্যের অপসারণ চাই। নইলে ছেলে হত্যার বিচার পাব না।&rsquo;</p>