<p class="Hdg1col">গত অর্থবছরে সরকার ৮২ হাজার ৫৮৯টি শূন্য পদে নিয়োগ দিয়েছে, যা গত ৯ বছরের মধ্যে সর্বোচ্চ। এই বিপুলসংখ্যক নিয়োগের পরও গত অর্থবছরে আগের বছরের তুলনায় শূন্য পদ বেড়েছে প্রায় আড়াই শতাংশ। নতুন পদ সৃষ্টির পাশাপাশি চাকরি থেকে অবসর নেওয়ায় শূন্য পদও বেড়েছে বলে সংশ্লিষ্ট ব্যক্তিরা জানিয়েছেন।</p>
<p class="TEXT">প্রাতিষ্ঠানিক শিক্ষা শেষে সন্তান চাকরি পাবে&mdash;এটাই মনে করেন মা-বাবা। কিন্তু বাস্তবে অনেকেই চাকরি পান না। চাকরির পেছনে ছুটতে ছুটতে একসময় দেখেন, চাকরিতে প্রবেশের বয়স তাঁদের চলে গেছে। তখন চরম হতাশায় নিমজ্জিত হয় পুরো পরিবার।</p>
<p class="TEXT">২০১৫ সালের শ্রমশক্তি জরিপে বলা হয়, শিক্ষিতদের মধ্যে বেকার বেশি। স্নাতক পাস বেকার ১৬ দশমিক ৪ শতাংশ। যেখানে এসএসসি পাস বেকারের সংখ্যা সাড়ে ৭ শতাংশ। এক মাস কাজের জন্য প্রস্তুত থেকে এক সপ্তাহে এক ঘণ্টাও কাজ করতে পারেননি, এমন মানুষের সংখ্যা ২৫ লাখ ৯০ হাজার।</p>
<p class="TEXT">এত বেকারের এই দেশে সরকারি পদ শূন্য কেন, জানতে চাইলে সাবেক মন্ত্রিপরিষদ সচিব সা&rsquo;দত হুসাইন <em>প্রথম আলো</em>কে বলেন, নানা কারণে শূন্য পদে নিয়োগ বিলম্বিত হয়। প্রথম ও দ্বিতীয় শ্রেণির পদে নিয়োগ দিতে সরকারি কর্ম কমিশনের (পিএসসি) অনুমোদনের প্রয়োজন হয়। সেখানে কিছু সময় ব্যয় হয়। সবচেয়ে বড় কারণ হচ্ছে, সংশ্লিষ্ট কর্মকর্তারা লোক নিতে ভয় পান। কারণ, লোক নিয়োগের প্রক্রিয়া শুরু হলেই রাজনৈতিক নেতারা তাঁদের প্রার্থীকে চাকরি দেওয়ার জন্য চাপ সৃষ্টি করেন। নিয়োগপ্রক্রিয়া শুরু করে অনেকেই ঝামেলায় যেতে চান না।<u></u></p>