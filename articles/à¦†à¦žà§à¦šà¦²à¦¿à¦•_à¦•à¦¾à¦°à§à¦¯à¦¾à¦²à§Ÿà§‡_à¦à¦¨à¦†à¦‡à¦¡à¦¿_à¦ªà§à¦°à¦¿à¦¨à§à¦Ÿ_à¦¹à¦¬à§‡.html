<p>আজ সোমবার নির্বাচন কমিশনের সভায় এ সিদ্ধান্ত নেওয়া হয়। সভা শেষে ইসি সচিবালয়ের ভারপ্রাপ্ত সচিব হেলালুদ্দীন আহমদ সংবাদ সম্মেলনে এ তথ্য জানান।<br /><br />ইসির ১০টি আঞ্চলিক কার্যালয় হলো ঢাকা, চট্টগ্রাম, রাজশাহী, খুলনা, সিলেট, বরিশাল, রংপুর, ময়মনসিংহ, কুমিল্লা ও ফরিদপুর। এত দিন আঞ্চলিক কার্যালয় জাতীয় পরিচয়পত্র সরাসরি প্রিন্ট দিতে পারত না।</p>
<p>হেলালুদ্দীন জানান, ভোটার হওয়ার যোগ্য ব্যক্তিদের ভোটার হতে উদ্বুদ্ধ করতে বছরের একটি দিনকে &lsquo;ভোটার দিবস&rsquo; করার বিষয়ে নীতিগত সিদ্ধান্ত নিয়েছে ইসি। তবে তারিখ এখনো চূড়ান্ত হয়নি। পরবর্তী সময়ে ভোটার দিবস কোন তারিখে হবে তা ঠিক করা হবে। তিনি জানান, সভায় ইসি সংশ্লিষ্ট আইনগুলো সংকলন করে বই আকারে প্রকাশ করার সিদ্ধান্ত নেওয়া হয়েছে। এ জন্য একটি কমিটি করা হয়েছে। তা ছাড়া কোন আইন প্রয়োজন আছে, কোন আইন প্রয়োজন নেই, তা ঠিক করতে আরেকটি কমিটি করা হয়েছে।</p>
<p>&nbsp;</p>
<p><strong>রংপুরের প্রস্তুতিতে সন্তুষ্ট ইসি</strong></p>
<p>&nbsp;</p>
<p>ইসির ভারপ্রাপ্ত সচিব হেলালুদ্দীন আহমদ বলেন, ইসির সভায় রংপুর সিটি করপোরেশন নির্বাচনের বর্তমান পরিস্থিতি ও অগ্রগতি নিয়ে আলোচনা হয়েছে। সার্বিক পরিস্থিতি পর্যালোচনা করে সন্তোষ প্রকাশ করেছে ইসি। রংপুরের নির্বাচন ২১ ডিসেম্বর।</p>
<p>&nbsp;</p>
<p>এখন পর্যন্ত রংপুর সিটি করপোরেশন নির্বাচনের প্রার্থীদের হলফনামা ইসির ওয়েবসাইটে না দেওয়ার বিষয়ে জানতে চাইলে সচিব বলেন, গতকাল রোববার পর্যন্ত মনোনয়নপত্র যাচাই&ndash;বাছাই হয়েছে। আগামী ৩ ডিসেম্বর মনোনয়নপত্র প্রত্যাহারের শেষ দিন। পরদিন প্রতীক বরাদ্দ করা হবে। এরপর ইসি সিদ্ধান্ত নেবে হলফনামা ওয়েবসাইটে দেওয়া যায় কি না।</p>
<p>&nbsp;</p>
<p>সচিব বলেন, আগামী ৭ ডিসেম্বর রংপুরে প্রার্থী এবং আইনশৃঙ্খলা রক্ষাকারী বাহিনীর সঙ্গে বৈঠক করবেন সিইসি। তিনি বলেন, কোন কেন্দ্রে ইভিএম করা হবে আর কোন কোন কেন্দ্রে সিসিটিভি বসানো হবে, তা এখনো ঠিক করা হয়নি।</p>
<p>&nbsp;</p>